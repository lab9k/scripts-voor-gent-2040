---
layout: chapter
part: 1
chapter: 6
permalink: /geslaagde-werkelijkheden/
title: Gelaagde Werkelijkheden
indentlevel: 1
---

"Onze technologie zal haast onherkenbaar zijn maar het belangrijkste blijft wat we er mee doen."

In het voorgaande beschreven we de meest zichtbare eigenschappen van de vier versies van Gent in 2040. We kunnen deze beschouwen als ‘het tipje van de ijsberg’ en op zoek gaan naar wat daar nog onder zit. De centrale vraag in dit deel is dan ook: wat zit er achter de meest herkenbare karakteristieken van de vier geschetste werkelijkheden?  Laag per laag, graven we nog wat dieper.

**De eerste laag:** feiten. Aan de oppervlakte van elk fenomeen in een maatschappij of een organisatie zit het meest zichtbare: gebeurtenissen, acties, conflicten… We beschrijven deze eerste laag van elk script daarom aan de hand van een nieuwstitel. Uiteraard kunnen er meerdere nieuwsfeiten plaatsvinden in elk van de vier werelden. Wij kiezen er één voorbeeld uit voor elk script. 

**In de tweede** laag zitten de onderliggende systemen. Van elk nieuwsfeit kan een eerder objectieve analyse gemaakt worden die een ketting van oorzaak en gevolg blootlegt. Zo worden de systemen duidelijk die de feiten uit de scripts ondersteunen. 

**De derde laag** belicht wereldbeelden. Achter de systemen die we gebruiken om de feiten te begrijpen en te beheersen gaan specifieke wereldbeelden schuil. Dat zijn interpretaties van hoe mensen en dingen aan elkaar verbonden zijn en samen evolueren. 

**De laatste stap** gaat om verankerde metaforen. We leggen de diepgewortelde verhalen, mythes of metaforen bloot die de eigenlijke basis vormen voor de feiten uit 2040. Om effectieve veranderingen waar te maken, zijn deze narratieven van groot belang: Enkel als het verhaal waarop onze visies steunen verandert, kan de stad van de toekomst, haar mensen en haar technologie, mee veranderen. 

De vier gelaagde werkelijkheden die we hier weergeven zijn samengesteld door het onderzoeksteam op basis van de Causal Layered Analysis1  scripting sessie en de backcasting aan het einde van het traject.

1 Inayatullah, S. and Milojevic, I. (2015). CLA 2.0: Transformative research in theory and practice. Tamsui: Tamkang University Press.
