---
layout: chapter
author: 
part: 2
chapter: 5
ispart: true
permalink: /kompas/welzijn/
title: Welzijn
indentlevel: 2
---

<a href="{{ site.baseurl }}/images/Welzijn.jpg" data-lightbox="Welzijn"><img src="{{ site.baseurl }}/images/Welzijn.jpg"></a>

**GIGANTEN LIFT** Het fysieke en materiële welzijn van de bevolking is relatief hoog. De productiviteit is groot, de aanhoudende stroom van goederen en diensten wordt beheerd door cybersystemen en gretig afgenomen door leden van de gelaagde middenklasse. De snel draaiende economie zorgt voor een hoge tewerkstellingsgraad. Mensen worden steeds ouder door vooruitgang in de bio-medische wetenschap en, niet minder belangrijk, de medische opvolging die door gepersonaliseerde virtuele assistenten geboden wordt. Mentaal welzijn is niet voor iedereen zo vanzelfsprekend, vooral armere ouderen handhaven zich moeilijk in deze commerciële wereld. 

**KLIMAAT CASCADE** Omdat energievoorziening de stad en haar inwoners voor problemen stelt, is het moeilijk een goede levensstandaard voor iedereen waar te maken. De grote instroom van klimaatvluchtelingen verhoogt de druk op welzijn nog meer. De werkloosheidsgraad in Gent is minder hoog dan elders in het land, maar nog steeds komt een groot deel van de bevolking niet aan de bak. Mensen nemen het heft in eigen handen en bundelen de krachten in lokale coöperatieven. Micro-ondernemers kunnen een inkomen verzekeren met hun activiteiten maar de situatie van micro-taskers is minder goed. De verzwakte overheid geeft deze groepen noodgedwongen vrij spel in een poging om kleinschalige oplossingen van onderuit waar te maken. 

**LOKALE WACHT** In heel Europa staan de levenstandaard en welzijn onder druk maar Gentenaars zetten zich maximaal in voor het lokaal welzijn. Fort Europa houdt armere (klimaat)vluchtelingen buiten, maar staat wel migratie van hoogopgeleiden toe. Er zijn geen tweeverdieners, de meerderheid van de vrouwen werkt enkel als vrijwilliger. De materiële luxe is beperkt, maar de meeste Gentenaars komen niets te kort. De zorg voor ouderen en de allerkleinsten ligt -soms tegen wil en dank- nagenoeg volledig in handen van vrouwen, binnen het eigen gezin of binnen de wijkgemeenschap. Het leven is duur, er moet op elke cent gelet worden, maar de zekerheid en het veiligheidsgevoel primeren. Dat men wat zuiniger moet zijn, hoort er nu eenmaal bij. Een werkweek van maximaal 28 uur verzekert iedereen van voldoende vrije tijd voor vrijwilligersbijdragen aan het gemeenschapsleven. Niet iedereen houdt zich aan de werkuur regels en sommigen manipuleren hun sociale krediet door punten te verruilen met mensen die er niet om geven. 

**ECLECTISCHE STROOM** Het welzijn in de steady state economie waar overproductie en overconsumptie vermeden worden, is groot. De meerderheid van de Gentenaars heeft een zinvolle productieve activiteit, vaak binnen sociale ondernemingen. De werkweek telt 28 uren en er is een bovengrens voor het individueel inkomen. Sociale zekerheid wordt door lokaal verbonden productie- en servicegroepen gedragen. Er is een holistische gezondheidszorg, die evenveel aandacht besteedt aan leefomgeving en mentale gezondheid als aan fysieke gezondheid. Artificiële Intelligentie ondersteunt deze maatschappelijke organisatie. Wie onder druk van te veel digitale connectiviteit bezwijkt of de complexiteit van steeds wisselende rollen niet aan kan, komt vaak terecht in een negatieve spiraal. Deze mensen worden zo goed en zo kwaad als het kan opgevangen maar verliezen meestal wel hun tewerkstelling waardoor het leven steeds moeilijker wordt. 
