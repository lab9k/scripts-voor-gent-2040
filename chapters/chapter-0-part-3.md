---
layout: chapter
title: Welkom in Gent 2040
part: 3
chapter: 0
ispart: false
permalink: /welkom-in-gent-2040/
indentlevel: 1
---

**Welkom in Gent 2040**. De toekomstverkenners van
het Digipolis Foresight team en het kenniscentrum Open
Time nemen u graag mee in de tijd, naar 2040.
Uiteraard kunnen we niet voorspellen wat er
zal gebeuren, welke keuzes we zullen maken, met welke
kansen en uitdagingen we te maken krijgen of welke (on)verwachte gebeurtenissen onze omgeving vorm zullen
geven. Toch kunnen we ons oriënteren met het oog op een
langere termijn dan die van enkele jaren. Gent baant zich
hoe dan ook een weg naar overmorgen, dwars doorheen
een complex en soms contradictorisch heden. Deze scripts
en het bijhorende kompas bieden we aan als mogelijke
oriëntatie-instrumenten. We focussen daarbij op de technologie
waarmee we werken, leren, leven en spelen; en
die tegelijkertijd zowel een motor van verandering als het
voorwerp van verandering kan zijn.

**Welkom in Gent 2040**. Weinig is hier nog hetzelfde
als 23 jaar geleden, toen meer dan honderd Gentse ambtenaren
en tientallen experts zich bogen over de vraag
hoe deze stad de komende decennia zou kunnen evolueren.
We vertrokken toen van negen thema’s die de ruggengraat
vormden van onze verkenning. De kernwoorden
voor die thema’s waren: sociale stad, klimaatstad,
mobiele stad, woonstad, ondernemende stad, lerende
en scheppende stad, veilige en leefbare stad, samen stad,
stadsorganisatie.

**Welkom in Gent 2040**. Met een <span class="need-clarification">horizonscan*</span>, de input
van thematische experten, een reeks toekomstsessies,
een conferentie en workshops met ambtenaren van de
stad Gent, verzamelden we de bouwstenen voor vier zeer
verschillende toekomstbeelden. Deze bouwstenen geven
een concrete vorm aan de toekomstmogelijkheden die we
bespreken. Het zijn de factoren en actoren, de feiten en de
functies waarmee de scripts opgebouwd werden. 

Horizonscannen doe je door in de media en andere
kanalen systematisch te zoeken naar signalen die je
kunnen helpen te anticiperen op veranderingen in de
omgeving, bedreigingen en kansen, die vandaag nog
weinig zichtbaar zijn.
{:.clarification}

**Welkom in Gent 2040**. Bij het uitschrijven van deze
scenario’s hielden we rekening met wat als ‘wenselijk’ naar
voor kwam in het geheel van de activiteiten, werkdocumenten,
rapporten en nota’s. Deze onderdelen van een wenselijke
toekomst zijn te bundelen in onderstaande visie:

"In een complexe werkelijkheid waar digitalisering
en automatisering steeds sneller gaan, streven we
naar eenvoud, simpliciteit en duidelijke verbindingen
tussen bestaande systemen. We zetten in
op verbondenheid en sociaal contact, op zinvolle
activiteit, kwaliteitsvolle vrije tijd en op duurzaamheid.
Gent wordt een talentenregio en dé klimaatstad
van Vlaanderen waar mobiliteit een basisrecht
is en waarin globaal denken op co-creatieve
wijze plaats vindt."

**Welkom in Gent 2040**. De ambitie is niet om hier een ideale toekomst op te bouwen en te presenteren. Dat zou wat naïef zijn, in elke alternatieve toekomst bestaan immers dingen die als positief of negatief beschouwd zullen worden – afhankelijk van wie er kijkt. We zijn hier op zoek naar een reeks van toekomstbeelden die een waaier van mogelijkheden aantonen. In elk van de beelden werden meer en minder wenselijke deelaspecten opgenomen. In geen één van de scenario’s gaat alles tegelijk goed, maar altijd wordt ergens wel een deel van de visie waar gemaakt. Op deze manier kunnen we op realistische wijze belichten hoe, in uiteenlopende omstandigheden, verschillende aspecten van het leven in Gent in 2040 ingevuld kunnen worden. 

**Welkom in Gent 2040**. Vooruitzichten voor technologische ontwikkelingen en hun toepassingen (uit horizonscans en de voorstellen van deelnemers aan het traject) zitten in de vier scripts verwerkt. De technologische uitdagingen zelf zijn hier niet de focus. Wel willen we stilstaan bij de manier waarop technologie gebruikt kan worden in de omstandigheden van de verschillende scripts. Hoe dan ook zal technologie een belangrijke rol spelen in het dagelijks leven en voor beleid, zeker wanneer op technologische innovatie ingezet wordt maar ook wanneer die innovatie zwakker is. 

**Welkom  in  vier  maal  Gent  2040**.  De  vier  toekomst-beelden die we hier voorleggen zijn opgesteld volgens de principes  van  de  vier  generische  alternatieve  toekomst-beelden van de Manoa School, ontwikkeld door het Hawaii Futures Research Centre aan de University of Hawaii . Deze toekomstbeelden  zijn  startpunten,  die  moeten  aanzetten  tot reflectie en debat. Uw eigen toekomstbeelden maken daarom  het  plaatje  compleet.  Wat  is  uw  visie?  Welke  van  de bouwstenen kan u gebruiken om daar zo dicht mogelijk bij te komen? Hoe ziet u de rol van technologie in Gent de komende twee decennia?
