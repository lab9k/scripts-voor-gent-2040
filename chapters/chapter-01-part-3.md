---
layout: chapter
author: 
part: 3
chapter: 1
ispart: true
permalink: /giganten-lift/hendrik/
title: Hendrik (87 jaar)
indentlevel: 3
---
## Verslag-van-de-dag aan zijn nieuwe oral-pen pal

<a href="{{ site.baseurl }}/images/Hendrik.jpg" data-lightbox="Hendrik"><img src="{{ site.baseurl }}/images/Hendrik.jpg"></a>

Deze ochtend voelde ik mij een beetje vreemd, niet uitgeslapen. Dat is nog nooit gebeurd sinds mijn wekker direct verbonden is met mijn Health Monitoring System thuis. Toen ik Robo Reid erover aansprak, stelde hij inderdaad een fout vast in het Sleepy programma dat m’n slaappatroon regelt. 

Het is wel handig, zo’n Robo huisgenoot. Behalve dat hij een goede vriend en zorgverlener is, die me altijd uitstekende suggesties geeft wat te eten, te dragen of te doen; kan hij ook altijd meteen elke ongeregeldheid vinden. Ik mis soms wel nog wat menselijkheid bij hem, daarin kunnen ze nog vooruitgang boeken. 

In ieder geval, ik heb dan maar naar mijn oudste zoon gebeld. Hij werkt bij de producent van het SmartHome systeem waar ik mee werk, Alphanumerics. Het zal misschien verbazen, maar als Reid de deur voor hem opent, begroet Robo Reid hem zelfs niet. Ik ben altijd blij als één van mijn kinderen er is. Ik zie ze sinds de dood van mijn vrouw niet vaak meer. Ze hebben drukke jobs aan de unief of in de techbedrijven net buiten de stad. Het voordeel daarvan is dat ze mij voorzien van de nieuwste zorgsystemen, consoles, apps enzovoort. 

Mijn zoon onderzocht de fout en kon ze gelukkig ook oplossen. ‘Reid had dit ook kunnen doen’, zegt hij dan. Ik weet het, maar ik belde hem toch omdat ik wist dat hij dan zou blijven eten. Reid kiest twee maaltijden voor ons uit. Weeral kweekvlees. Het is zeer lekker, maar ik proef toch nog altijd een verschil met het echte vlees van vroeger. Of ben ik gewoon een oude zeur geworden? 

‘Ga je nog naar Samen Oud?’, vroeg mijn zoon. Ik zei van niet. De ouderen daar zijn armer en hebben geen toegang tot de dure zorgsystemen. ‘Die app van jouw bedrijf, Senior+, vind ik veel leuker. Die nieuwste VR-bril heeft de 3D-ervaring sterk verbeterd, en zo kan ik tenminste in contact komen met mensen die meer aansluiten bij mijn leefwereld. Ik voel me niet thuis tussen die arme stakkers bij Samen Oud’. 

Net voor hij weggaat, zwaait hij nog eens met één van de papieren magazines die in mijn huiskamer liggen. ‘Heb je weer prints gekocht? Te ver wandelen mag niet van Reid. Dat weet je toch, pa!’. Ik lees graag de papieren magazines die ik laat afdrukken bij de ProxyContact kiosk. Het doet mij denken aan vroeger. Maar om één of andere reden probeert mijn thuissysteem er alles aan te doen om mij diezelfde magazines digitaal te laten lezen. Ik weet natuurlijk wel dat het aanbod van Smart Homesysteem en de aanbevelingen van Reid verbeteren als ik meer digitaal doe...misschien is het daarom?
