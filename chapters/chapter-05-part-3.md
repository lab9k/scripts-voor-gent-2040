---
layout: chapter
author: 
part: 3
chapter: 5
ispart: true
permalink: /kompas/verbondenheid/
title: Verbondenheid
indentlevel: 2
---

<a href="{{ site.baseurl }}/images/Verbondenheid.jpg" data-lightbox="Verbondenheid"><img src="{{ site.baseurl }}/images/Verbondenheid.jpg"></a>

**GIGANTEN LIFT** Verbondenheid is een nagenoeg volledig digitale aangelegenheid, gestuurd door de software en netwerken van de technologie giganten. Mensen vinden elkaar, een job, een logement, een concert via dezelfde technologie die over hun gezondheid waakt, hen door het verkeer loodst of onderwijst. Ze voelen zich verbonden met verschillende online groepen over de hele wereld, en combineren meerdere rollen en identiteiten die allemaal gelinkt zijn aan één GP (global passport). Dit geeft aanleiding tot een sterk gevoel van ‘toebehoren’. Je persoonlijk profiel biedt makkelijk toegang tot allerlei verschillende online interesse-groepen. De globale eenvormigheid van culturele producten is makkelijk herkenbaar en een lokale toets zorgt ervoor dat men zich makkelijk herkent in de personages en omgevingen uit de reclameboodschappen van de giganten. Voor anderen wordt het teveel: zij vinden geen richting in de overvloed van oppervlakkigheden (Wat vroeger keuzestress genoemd werd, maar nu simpelweg gekend is als navigatiemoeheid). Anderen verzanden in eenzaamheid. 

**KLIMAAT CASCADE** De verbondenheid is sterk en mensen komen vaak fysiek samen. Er is een grote onderlinge solidariteit die vorm krijgt in kleinschalig, lokaal delen en sterke back-to-basics attitudes. Niemand wordt uitgesloten. Handenarbeid, reparatie en DIY brengen mensen met diverse achtergronden en competenties fysiek samen. Digitale platformen zorgen voor een overzicht van de competenties en middelen die voorhanden zijn. Wanneer er gevaar dreigt door gifwolken of zure regen, dan worden waarschuwingen zowel digitaal als door een lokale stadsomroeper rondgebazuind. Wie te ver van huis is, kan in de gemeenschappelijke ruimte van een nabijgelegen deelhuis schuilen. 

**LOKALE WACHT** Er is een grote solidariteit binnen nauw verbonden hechte gemeenschappen van ‘brave burgers’. Zij kijken op naar de beter gestelde politieke en economische leidinggevenden en rekenen op hen om de lokale economie in goede banen te leiden. Nieuwkomers komen er uitdrukkelijk niet in als ze niet kunnen bijdragen. Erbij horen betekent: je houden aan een vast patroon van doen en laten. Algoritmes bewaken via burgercredits dat niemand buiten de lijntjes kleurt. Wie van de normen afwijkt, verliest credits. De beoordeling van medeburgers telt daarbij sterk mee. Op deze manier wordt in moeilijke omstandigheden een zo groot mogelijke levenskwaliteit voor de lokale gemeenschap verzekerd. Tekorten worden minder sterk beleefd omdat ze hetzelfde zijn voor iedereen. Elke volwassene wordt verondersteld een minimaal aantal uren als vrijwilliger bij te dragen aan het in stand houden van infrastructuur of de zorg voor zwakkeren. Culturele activiteiten worden door wijkverenigingen en een klein aantal nationale gezelschappen georganiseerd. De feestdagen met overtuiging gevierd en hun voorbereiding vormt het leidmotief voor gemeenschappelijke sociale en creatieve activiteiten in gezinsverband of met de buren.

**ECLECTISCHE STROOM** De verbondenheid binnen het superdiverse Gent is groot. Een brede waaier van minderheden vormt de meerderheid. Er is geen dominante bevolkingsgroep maar een fluïde definitie van de identiteiten van burgers. De sociale organisatie gaat uit van ieders gelijkheid en die wordt ook in de praktijk zo beleefd. Er is een groot vertrouwen in medeburgers en overheid. Nagenoeg elk individu vormt een integraal onderdeel van een maatschappij in permanente verandering. Digitale verbondenheid ondersteunt de fysieke verbondenheid binnen gezinnen en buurten, scholengemeenschappen, werkplekken en in het culturele landschap.

